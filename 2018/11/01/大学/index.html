<!DOCTYPE html><html lang="zh-CN"><head><meta name="generator" content="Hexo 3.8.0"><meta charset="utf-8"><meta name="X-UA-Compatible" content="IE=edge"><meta name="author" content="brokge"><title>大学 · 吾与尔</title><meta name="description" content="大学之道，在明明德，在亲民，在止于至善。知止而后有定，定而后能静，静而后能安，安而后能虑，虑而后能得。物有本末，事有终始，知所先后，则近道矣。古之欲明明德于天下者，先治其国；欲治其国者，先齐其家；欲齐其家者，先脩其身；欲脩其身者，先正其心；欲正其心者，先诚其意；欲诚其意者，先致其知，致知在格物。物格"><meta name="keywords" content="吾与尔"><meta content="width=device-width, initial-scale=1.0, maximum-scale=1.0, user-scalable=0" name="viewport"><meta content="yes" name="apple-mobile-web-app-capable"><meta content="black" name="apple-mobile-web-app-status-bar-style"><meta content="telephone=no" name="format-detection"><meta name="renderer" content="webkit"><link rel="short icon" href="/images/favicon.png" type="image/x-icon"><link rel="stylesheet" href="/css/bootstrap.min.css"><link rel="stylesheet" href="/css/font-awesome.min.css"><link rel="stylesheet" href="/css/style.css"><link rel="alternate" type="application/atom+xml" title="ATOM 1.0" href="/atom.xml"><link rel="stylesheet" href="/css/prism.css" type="text/css">
<link rel="stylesheet" href="/css/prism-line-numbers.css" type="text/css"></head><body><div id="stage" class="container"><div class="row"><div id="side-bar" class="col-sm-3 col-xs-12 side-container invisible"><div class="vertical-text site-title"><h3 tabindex="-1" class="site-title-small"><a href="/" class="a-title">I and i</a></h3><h1 tabindex="-1" class="site-title-large"><a href="/" class="a-title">吾与尔</a></h1><!--h6(onclick="triggerSiteNav()") Trigger--></div><br class="visible-lg visible-md visible-sm"><div id="site-nav" class="site-title-links"><ul><li><a href="/">首頁</a></li><li><a href="/archives">歸檔</a></li><li><a href="/categories">分類</a></li><li><a href="/tags">標籤</a></li><li> <a href="https://brokge.github.io/scrapydoc/">爬虫</a></li><li> <a href="https://brokge.github.io/linux-command-line/html/">Linux命令行</a></li><li><a href="/about/index.html">关于</a></li><li class="soc"><a href="https://brokge.github.io/atom.xml" target="_blank" rel="noopener noreferrer"><i class="fa fa-rss">&nbsp;</i></a></li></ul><div class="visible-lg visible-md visible-sm site-nav-footer"><br class="site-nav-footer-br"><footer><p>&copy;&nbsp;2019&nbsp;<a target="_blank" href="https://brokge.github.io" rel="noopener noreferrer">brokge</a></p><p>Theme&nbsp;<a target="_blank" href="https://github.com/SumiMakito/hexo-theme-typography" rel="noopener noreferrer">Typography</a>&nbsp;by&nbsp;<a target="_blank" href="https://www.keep.moe" rel="noopener noreferrer">Makito</a></p><p>Proudly published with&nbsp;<a target="_blank" href="https://hexo.io" rel="noopener noreferrer">Hexo</a></p></footer></div></div></div><div id="main-container" class="col-sm-9 col-xs-12 main-container invisible"><div class="autopagerize_page_element"><div class="content"><div class="post-page"><div class="post-container"><p class="post-title"><a>大学</a></p><p class="post-meta"><span class="date meta-item">發佈於&nbsp;2018-11-01</span></p><p class="post-abstract"></p><p>大学之道，在明明德，在亲民，在止于至善。知止而后有定，定而后能静，静而后能安，安而后能虑，虑而后能得。物有本末，事有终始，知所先后，则近道矣。古之欲明明德于天下者，先治其国；欲治其国者，先齐其家；欲齐其家者，先脩其身；欲脩其身者，先正其心；欲正其心者，先诚其意；欲诚其意者，先致其知，致知在格物。物格而后知至，知至而后意诚，意诚而后心正，心正而后身脩，身脩而后家齐，家齐而后国治，国治而后天下平。自天子以至于庶人，壹是皆以脩身为本。其本乱而末治者否矣，其所厚者薄，而其所薄者厚，未之有也！此谓知本，此谓知之至也。</p>
<p>所谓诚其意者，毋自欺也，如恶恶臭，如好好色，此之谓自谦，故君子必慎其独也！小人闲居为不善，无所不至，见君子而后厌然，揜其不善，而著其善。人之视己，如见其肺肝然，则何益矣！此谓诚于中，形于外，故君子必慎其独也。曾子曰：「十目所视，十手所指，其严乎！」富润屋，德润身，心广体胖，故君子必诚其意。</p>
<p>《诗》云：「瞻彼淇澳，菉竹猗猗。有斐君子，如切如磋，如琢如磨。瑟兮僩兮，赫兮喧兮。有斐君子，终不可喧兮！」「如切如磋」者，道学也；「如琢如磨」者，自脩也；「瑟兮僩兮」者，恂慄也；「赫兮喧兮」者，威仪也；「有斐君子，终不可喧兮」者，道盛德至善，民之不能忘也。《诗》云：「於戏，前王不忘！」君子贤其贤而亲其亲，小人乐其乐而利其利，此以没世不忘也。</p>
<p>《康诰》曰：「克明德。」《太甲》曰：「顾諟天之明命。」《帝典》曰：「克明峻德。」皆自明也。</p>
<p>汤之《盘铭》曰：「茍日新，日日新，又日新。」《康诰》曰：「作新民。」《诗》曰：「周虽旧邦，其命维新。」是故君子无所不用其极。<br>《诗》云：「邦畿千里，维民所止。」《诗》云：「缗蛮黄鸟，止于丘隅。」子曰：「於止，知其所止，可以人而不如鸟乎？」《诗》云：「穆穆文王，於缉熙敬止！」为人君，止于仁；为人臣止于敬；为人子，止于孝；为人父，止于慈；与国人交，止于信。</p>
<p>子曰：「听讼，吾犹人也，必也使无讼乎！」无情者不得尽其辞，大畏民志。此谓知本。</p>
<p>所谓脩身在正其心者，身有所忿懥，则不得其正；有所恐惧，则不得其正；有所好乐，则不得其正；有所忧患，则不得其正。心不在焉，视而不见，听而不闻，食而不知其味。此谓脩身在正其心。</p>
<p>所谓齐其家在脩其身者，人之其所亲爱而辟焉，之其所贱恶而辟焉，之其所畏敬而辟焉，之其所哀矜而辟焉，之其所敖惰而辟焉。故好而知其恶，恶而知其美者，天下鲜矣！故谚有之曰：「人莫知其子之恶，莫知其苗之硕。」此谓身不脩，不可以齐其家。</p>
<p>所谓治国必先齐其家者，其家不可教而能教人者，无之。故君子不出家而成教于国：孝者，所以事君也；弟者，所以事长也；慈者，所以使众也。《康诰》曰：「如保赤子」，心诚求之，虽不中，不远矣。未有学养子而后嫁者也！一家仁，一国兴仁；一家让，一国兴让；一人贪戾，一国作乱。其机如此。此谓一言偾事，一人定国。尧、舜率天下以仁，而民从之；桀、纣率天下以暴，而民从之。其所令反其所好，而民不从。是故君子有诸己而后求诸人，无诸己而后非诸人。所藏乎身不恕，而能喻诸人者，未之有也。故治国在齐其家。《诗》云：「桃之夭夭，其叶蓁蓁；之子于归，宜其家人。」宜其家人，而后可以教国人。《诗》云：「宜兄宜弟。」宜兄宜弟，而后可以教国人。《诗》云：「其仪不忒，正是四国。」其为父子兄弟足法，而后民法之也。此谓治国在齐其家。</p>
<p>所谓平天下在治其国者，上老老而民兴孝，上长长而民兴弟，上恤孤而民不倍，是以君子有絜矩之道也。所恶于上，毋以使下；所恶于下，毋以事上；所恶于前，毋以先后；所恶于后，毋以从前；所恶于右，毋以交于左；所恶于左，毋以交于右。此之谓絜矩之道。</p>
<p>《诗》云：「乐只君子，民之父母。」民之所好好之，民之所恶恶之，此之谓民之父母。《诗》云：「节彼南山，维石岩岩。赫赫师尹，民具尔瞻。」有国者不可以不慎，辟，则为天下戮矣。《诗》云：「殷之未丧师，克配上帝。仪监于殷，峻命不易。」道得众则得国，失众则失国。是故君子先慎乎德。有德此有人，有人此有土，有土此有财，有财此有用。德者本也，财者末也。外本内末，争民施夺。是故财聚则民散，财散则民聚。是故言悖而出者，亦悖而入；货悖而入者，亦悖而出。《康诰》曰：「惟命不于常！」道善则得之，不善则失之矣。《楚书》曰：「楚国无以为宝，惟善以为宝。」舅犯曰：「亡人无以为宝，仁亲以为宝。」《秦誓》曰：「若有一介臣，断断兮无他技，其心休休焉，其如有容焉。人之有技，若己有之；人之彦圣，其心好之，不啻若自其口出。实能容之，以能保我子孙黎民，尚亦有利哉！人之有技，媢嫉以恶之；人之彦圣，而违之俾不通。实不能容，以不能保我子孙黎民，亦曰殆哉！」唯仁人放流之，迸诸四夷，不与同中国，此谓唯仁人为能爱人，能恶人。见贤而不能举，举而不能先，命也；见不善而不能退，退而不能远，过也。</p>
<p>好人之所恶，恶人之所好，是谓拂人之性，菑必逮夫身。是故君子有大道，必忠信以得之，骄泰以失之。</p>
<p>生财有大道，生之者众，食之者寡，为之者疾，用之者舒，则财恒足矣。仁者以财发身，不仁者以身发财。未有上好仁而下不好义者也，未有好义其事不终者也，未有府库财非其财者也。孟献子曰：「畜马乘，不察于鸡豚；伐冰之家，不畜牛羊；百乘之家，不畜聚敛之臣。与其有聚敛之臣，宁有盗臣。」此谓国不以利为利，以义为利也。长国家而务财用者，必自小人矣。彼为善之，小人之使为国家，菑害并至。虽有善者，亦无如之何矣！此谓国不以利为利，以义为利也。</p>
<p></p></div><div class="share"><span>分享到</span>&nbsp;<span class="soc"><a href="javascript:(function(){EN_CLIP_HOST='http://www.evernote.com';try{var%20x=document.createElement('SCRIPT');x.type='text/javascript';x.src=EN_CLIP_HOST+'/public/bookmarkClipper.js?'+(new%20Date().getTime()/100000);document.getElementsByTagName('head')[0].appendChild(x);}catch(e){location.href=EN_CLIP_HOST+'/clip.action?url='+encodeURIComponent(location.href)+'&amp;title='+encodeURIComponent(document.title);}})();" ref="nofollow" target="_blank" class="fa fa-bookmark"></a></span><span class="soc"><a href="javascript:void((function(s,d,e){try{}catch(e){}var f='http://service.weibo.com/share/share.php?',u=d.location.href,p=['url=',e(u),'&amp;title=',e(d.title),'&amp;appkey=2924220432'].join('');function a(){if(!window.open([f,p].join(''),'mb',['toolbar=0,status=0,resizable=1,width=620,height=450,left=',(s.width-620)/2,',top=',(s.height-450)/2].join('')))u.href=[f,p].join('');};if(/Firefox/.test(navigator.userAgent)){setTimeout(a,0)}else{a()}})(screen,document,encodeURIComponent));" class="fa fa-weibo"></a></span><span class="soc"><a href="http://twitter.com/home?status=https://brokge.github.io/2018/11/01/大学/%20吾与尔%20大学" class="fa fa-twitter"></a></span></div><div class="pagination"><p class="clearfix"><span class="pre pagbuttons"><a role="navigation" href="/2019/01/05/正则/" title="正则"><i class="fa fa-angle-double-left"></i>&nbsp;上一篇: 正则</a></span></p></div><div id="vcomments"></div><script src="//cdn1.lncld.net/static/js/3.0.4/av-min.js"></script><script src="//unpkg.com/valine/dist/Valine.min.js"></script><script type="text/javascript">(function(){
    new Valine({
    el: '#vcomments',
    appId: 'UmwJ3stwyISCG9WnW9Nc3SAN-gzGzoHsz',
    appKey: 'UKq878kYn6RXJWx34b77lma6'})
})();
</script></div></div></div><div class="visible-xs site-bottom-footer"><footer><p>&copy;&nbsp;2019&nbsp;<a target="_blank" href="https://brokge.github.io" rel="noopener noreferrer">brokge</a></p><p>Theme&nbsp;<a target="_blank" href="https://github.com/SumiMakito/hexo-theme-typography" rel="noopener noreferrer">Typography</a>&nbsp;by&nbsp;<a target="_blank" href="https://www.keep.moe" rel="noopener noreferrer">Makito</a></p><p>Proudly published with&nbsp;<a target="_blank" href="https://hexo.io" rel="noopener noreferrer">Hexo</a></p></footer></div></div></div></div><script src="/js/jquery-3.1.0.min.js"></script><script src="/js/bootstrap.min.js"></script><script src="/js/jquery-migrate-1.2.1.min.js"></script><script src="/js/jquery.appear.js"></script><script src="/js/google-analytics.js"></script><script src="/js/typography.js"></script></body></html>